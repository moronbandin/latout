# CAPITVLVM SEPTIMVM  
## PVELLA ET ROSA  

Ecce Marcus et Quintus ante ostium villae. Pueri Iulium exspectant. Mater non est apud filios, ea in peristylo est; illic virum suum exspectat. Aemilia laeta non est, quia Iulius abest; nam Aemilia virum suum amat.  

Ubi est Iulia? In cubiculo suo est. Iulia, quae sola est illic, rosam ante nasum tenet. Puella lacrimat: in oculis eius sunt lacrimae.  

Iulia speculum sumit et ante oculos tenet. Puella se in speculo videt et se interrogat: "Estne foedus nasus meus?" Nasus eius autem formosus non est. Iulia rursus lacrimat.  

Syra ostium cubiculi pulsat.  

Iulia: "Intra!"  

Syra ostium aperit et in cubiculum intrat, neque ostium post se claudit. Iulia Syram post se in speculo videt. Syra non videt lacrimas Iuliae, nam puella se non vertit.  

Syra: "O, hic est mea puella. Veni in hortum, Iulia!"  

Iulia imperat: "Claude ostium!"  

Ancilla paret.  

Iulia: "Num nasus meus foedus est, Syra?"  

Syra: "Foedus? Immo formosus est nasus tuus."  

Iulia se vertit. Iam Syra lacrimas videt.  

Syra: "Quid est, mea Iulia? Terge oculos! Es laeta! Nasus tuus tam formosus est quam meus."  

Iulia: "Sed nasus tuus non formosus est!"  

Syra: "Quid? Nonne formosus est nasus meus?"  

Iulia: "Immo foedus est! Ecce speculum, Syra."  

Iulia speculum tenet ante Syram, quae nasum suum in speculo videt. Ancilla oculos claudit et tacet.  

---

Ecce Iulius ad villam advenit. Servi lecticam ante ostium ponunt.  

Pater filios salutat: "Salvete, filii!" et a filiis salutatur: "Salve, pater!"  

Iulius ambulat ad ostium, quod ab ostiario aperitur. Dominus per ostium in villam intrat. Post eum veniunt Syrus et Leander, qui duos saccos portant. Ostiarius post eos ostium claudit. Ursus et Davus cum lectica vacua discedunt.  

Pueri saccos plenos qui a servis portantur vident et interrogant: "Quid inest in saccis?"  

Iulius respondet: "In sacco quem Leander portat mala insunt. Hic saccum pone, Leander!"  

Leander saccum ponit ante Iulium, qui aperit eum.  

Iulius: "Videte, pueri: hic saccus plenus malorum est."  

Iulius malum e sacco sumit et se vertit ad Marcum: "Ecce malum tuum, Marce." Iulius Marco malum dat. Pater filio suo magnum malum dat. Iam Marcus malum habet, neque Quintus malum habet.  

Iulius Quintum ad se vocat et ei malum dat. Iulius Quinto malum dat. Iam et Marcus et Quintus mala habent.  

Marcus: "Quid inest in sacco Syri?"  

Iulius: "In sacco eius pira insunt. Aperi saccum, Syre! Videte, pueri: hic saccus plenus est pirorum."  

Iulius duo pira e sacco sumit: "Ecce pirum tuum, Marce, et tuum, Quinte."  

Pater filiis suis pira dat. Filii, qui iam non solum mala, sed etiam pira habent, laeti sunt. Servi autem neque mala neque pira habent.  

Quintus: "Etiam servis da mala et pira, pater!"  

Iulius Syrum et Leandrum servos ad se vocat et iis mala et pira dat. Dominus servis mala et pira dat.  

Aemilia cum Delia e peristylo in atrium intrat, laeta ad Iulium adit eumque salutat. Aemilia viro suo osculum dat. Iulius Aemiliae osculum dat.  

Iulius: "Quid agit Iulia?"  

Aemilia: "Rosas carpit in horto."  

Iulius: "Currite in hortum, pueri, et vocate eam!"  

Quintus currit. Marcus non currit, sed ambulat.  

Iulius imperat: "Age! Curre, Marce!"  

Etiam Marcus currit. Pueri per peristylium in hortum currunt. Illic autem puella non est.  

Pueri ex horto per peristylium in atrium ambulant.  

Marcus: "Iulia neque in horto neque in peristylo est."  

Aemilia: "Estne Syra in horto?"  

Quintus: "Non est. Nulla ancilla illic est."  

Aemilia: "Non solum Iulia, sed etiam Syra abest! Delia, i ad cubiculum Iuliae!"  

Delia ad cubiculum Iuliae it, ostium pulsat, aperit, in cubiculum intrat. Illic non solum Iulia, sed etiam Syra est.  

Oculi Iuliae pleni sunt lacrimarum.  

Delia: "Veni in atrium, Iulia! Illic pater tuus te exspectat."  

Iulia oculos et nasum terget, rosam sumit, e cubiculo exit. Syra et Delia post eam exeunt. Iulia in atrium ad Iulium currit eique osculum dat.  

Iulia: "Ecce rosa. Nonne pulchra est haec rosa?"  

Iulius: "Nulla rosa tam pulchra est quam filia mea!"  

Iulius filiae suae osculum dat. Iamne lacrimat Iulia? Immo laeta est et ridet.  

Iulia: "Num nasus meus foedus est?"  

Iulius: "Foedus? Immo tam formosus est quam—hoc malum! Ecce malum tuum, Iulia."  

Pater filiae malum magnum et formosum dat.  

Iulia malum terget et ante oculos tenet.  

Iulia: "O, quam formosum est hoc malum!" Puella laeta malo suo osculum dat!  

Iulius: "Hoc pirum etiam tuum est, Iulia."  

Iulius ei pirum dat. Iam puella et malum et pirum habet.  

Aemilia: "Etiam ancillis meis mala et pira da!"  

Iulius ancillas ad se vocat et iis quoque mala et pira dat. Ancillae laetae ex atrio exeunt.

Cui Iulius malum dat? Puero malum dat. Puer cui Iulius malum dat est filius eius.

Cui Iulius osculum dat? Puellae osculum dat. Puella cui Iulius osculum dat filia eius est.

---

## Grammatica Latina

### Dativus

#### [A] Masculinum
- Iulius servo (Syro) malum dat.
- Iulius servis (Syro et Leandro) mala dat.

*Servo* dativus singularis est. *Servis* est dativus pluralis.

Dativus: singularis -o, pluralis -is.

#### [b] Femininum
- Iulius ancillae (Syrae) malum dat.
- Iulius ancillis (Syrae et Deliae) mala dat.

*Ancillae* est dativus singularis. *Ancillis* dativus pluralis est.

Dativus: singularis -ae, pluralis -is.

#### [C] Neutrum
- Fluvius oppido aquam dat.
- Fluvii oppidis aquam dant.


---

## **Suplemento (Márgenes)**  
- **Immo formosus** → Non foedus sed formosus  
- **Est sunt**  
- **Es! Este! (Imperativo)**  
- **Nonne... ?**  
- **Ad-venit** → Ad... venit  
- **Salve! Salvete!**  
- **Ostiarius** → Servus qui ostium aperit et claudit  
- **In villam / Ex villa**  
- **Malum -a / Plenus -a -um → Vacuus**  
- **Inest → In... est**  
- **Insunt → In... sunt**  
- **Eum → Saccum**  
- **Hic saccus → Saccus qui hic (apud me) est**  
- **Ex-it → Intrat**  
- **Exit → Exeunt**  
- **Ei-que**  
- **Haec rosa → Rosa quae hic (apud me) est**  
- **Hoc malum → Malum quod hic (apud me) est**  
- **Hic, haec, hoc**  
- **Iis (eis) → Ancillis**  
- **Cui? → Puero, Puellae**  